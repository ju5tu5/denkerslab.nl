---
filosoof: Plato
periode: -427/-347
toepassingsgebied: sociale en politieke filosofie
complexiteit: eenvoudig
lesdatum: dd/mm/yyyy
docent: Helena Zwaan
---

# De allegorie van de grot

Plato gebruikt de allegorie van de grot om zijn filosofie te illustreren. Hij laat zien dat de meeste mensen vasthouden aan een beperkte perceptie van de werkelijkheid. Het is de rol van de filosoof om anderen uit de grot van onwetendheid te leiden.

## Doel

Je kunt de grot gebruiken om hedendaagse situaties   waarin mensen vastzitten in een bepaald denkpatroon onder de loep te nemen. De grot helpt bij bewustwording van onze beperkte perceptie en zet aan tot kritisch denken. Dit kan leiden tot vergroten van openheid voor andere perspectieven.

Door de stappen van de tool te doorlopen breng je in kaart waar of op welke wijze vastgeroeste denkpatronen doorbroken kunnen worden.

## Omschrijving

Stel je een groep gevangenen voor die hun hele leven vastgebonden zitten in een donkere grot, met hun gezichten naar de muur gericht. Achter hen bevindt zich een vuur en tussen het vuur en de gevangenen lopen mensen met voorwerpen die schaduwen op de muur werpen. De gevangenen kunnen alleen deze schaduwen zien en ervaren dit als de enige werkelijkheid die er is.

Op een dag wordt een van de gevangenen bevrijd en naar buiten geleid. Hij ervaart voor het eerst het zonlicht en ziet de echte wereld vol objecten en natuurlijke fenomenen. In eerste instantie is hij verblind door het licht en kan hij niet begrijpen wat hij ziet. Na verloop van tijd passen zijn ogen zich aan en begint hij de ware aard van de wereld te begrijpen. Hij beseft dat de schaduwen in de grot slechts afbeeldingen zijn van echte objecten in de wereld buiten de grot.

Gedreven door zijn nieuwe inzichten en verlangen om anderen te bevrijden, keert de voormalige gevangene terug naar de grot om zijn medegevangenen te vertellen over de ware aard van de werkelijkheid. Maar bij zijn terugkeer ontmoet hij onbegrip en weerstand.

De gevangenen zijn gewend geraakt aan hun beperkte realiteit en beschouwen de schaduwen als de enige waarheid. Ze beschouwen de bevrijde gevangene als een dwaas en willen niet geloven in de wereld buiten de grot.

## Instrument

Gebruik de allegorie van de grot om een hedendaagse situatie te analyseren.

1. **Identificeer de gevangenen** Beschrijf de mensen die vast zitten in beperkte denkpatronen.

2. **Beschrijf de schaduwen** Dit zijn de denkpatronen die de gevangenen aannemen als zijnde werkelijkheid. Het omvat de waarneming en alle illusies die de gevangenen bezigen.

3. **Onderzoek de impact op de samenleving** Beschrijf de gevolgen van het vastzitten van de gevangenen in de grot. Wat zijn de voor- en nadelen voor de samenleving.

4. **Maak een bevrijdingsplan** Denk na over manieren waarop de gevangenen kunnen worden geholpen los te breken uit hun beperkte denkpatroon. Met andere woorden, hoe bevrijd je de gevangenen uit de grot ten behoeve van een rechtvaardige samenleving.

5. **Keer terug naar de grot** Welke problemen kom je tegen bij het bevrijden van de gevangenen. Welke weerstand verwacht je en wat is nodig om deze weerstand te kanaliseren.

## Bronnen

Naast de primaire bron vind je hier een aantal secundaire bronnen die je kunnen helpen de allegorie van de grot te begrijpen en toe te passen.

- Primair: Plato; De Staat (514a - 517a)
- Secundair: Uitleg op een website
- Secundair: Samenleving ter discussie p18-26
- Secundair: Klokkenluiders Goudmijn van het denken: “Plato en de harde waarheid”
- [Plato’s Allegory of the Cave by Alex Gendler - TedEd @ YouTube](https://youtu.be/1RWOpQXTltA)